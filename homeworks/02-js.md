# Házi feladat 02

    Sipos Miklós • Kliensoldali fejlesztés

## JavaScript programozás

Készítsen egy kliensoldali programot JavaScript, HTML és CSS segítségével, amelyben fejlesztőket (Developer) lehet kezelni az alábbi kikötéseknek megfelelően.

## Elvárások, kikötések

### Backend API

- A backendhez tartozó API végpontokat [innen lehet elérni](https://api.siposm.hu/).
- A felhasználáskor figyeljen rá, hogy az ott található adatokat mindenki használja, így javasolt és elvárt, hogy csak olyan objektumokat módosítson vagy töröljön, amelyeket ön használ. Ehhez vigyen fel új elemeket (lásd CREATE rész alább).

### Egységes design

- Az oldalon az egységes design elérése érdekében [Bootstrap 5](https://getbootstrap.com/docs/5.3/getting-started/download/)-öt használjon.

### Kódolási elvárások

- A feladat megvalósítása során használjon modulokat és ezek segítségével alakítson ki osztályokat (pl. `Developer`, `Renderer`, `Logic`, `APIHandler` stb.) szükség szerint és ezeket használja, ahogy a tananyagban szerepelt.

### CRUD funkciók megvalósítása

- `READ`
  - a rendszerben lehessen a meglévő fejlesztőket listázni
  - a fejlesztők adatai jelenjenek meg [Bootstrap card](https://getbootstrap.com/docs/5.0/components/card/)-ok segítségével
  - a kép helyére a fejlesztő képe kerüljön
  - a `card-title` helyére a fejlesztő neve kerüljön
  - a `card-text` helyére a fejlesztő többi adata egymás alatt szöveges formában kiírva, pl. így:

        Email: random.john@doe.com
        Job: Frontend Developer
        Age: 55
        Salary: 10

  - a teljes card kapjon egy piros keretet, valamint a profilkép legyen elhalványítva és fekete fehérré alakítva, ha a fejlesztő már elmúlt 45 éves (saját CSS-el valósítsa meg)
  - a teljes card kapjon egy zöld keretet, ha a fejlesztő még 25 éves vagy az alatt van (saját CSS-el valósítsa meg)
- `DELETE`
  - lehessen kijelölt fejlesztőt törölni, ehhez a card-on található gombot használja fel, amely legyen piros színű és a 'Delete' szöveg legyen benne
  - a törlést követően frissítse a kliensoldali adatszerkezetet és a UI-t is
- `UPDATE`
  - lehessen egy fejlesztőt frissíteni, ehhez az oldal tetején hozzon létre egy elkerített részt kék háttérrel, amelyen belül hozzon létre input mezőket és hozzájuk tartozó placeholder-eket, minden tulajdonságnak egy dedikáltat, valamint egy piros gombot 'Update Developer' felirattal
  - ezeket az input mezőket kitöltve a fejlesztők adataival, a gomb lenyomását követően frissítse az elemet
  - az egyszerűség kedvéért a card-okon helyezzen el még egy gombot, kék színnel, amelyre rákattintva az adott Developer adatai töltődjenek be a megfelelő inputmezőkbe
  - sikeres API hívás esetén a UI-hoz tartozó tömbben keresse meg a frissítendő elemet és csak azt az egyet frissítse, majd frissítse a UI-t is
  - hibakezelést és vizsgálatot (pl. létezik-e ilyen id-jú elem) nem szükséges csinálnia jelenleg, tételezzük fel, hogy jó és valós adatokat írunk be a Developer módosításához
- `CREATE`
  - hozzon létre az oldal tetején egy dedikált részt, ahol 1 db textarea és egy gomb legyen
  - a textarea-ba egy JSON objektumot tudunk betenni (hasonlóan ahogy pl. a Swagger ide vonatkozó felületén látjuk) és gombnyomás hatására ezt olvassa ki, ebből hozzon létre egy objektumot és azt küldje el a megfelelő backend végpontra
  - figyeljen arra, hogy a backendhez mindenki hozzáfér, így javasolt, hogy a felvitt elemek nevét lássa el a saját nevének kezdőbetüivel prefixelve, a könnyebb átláthatóság érdekében, és majd később csak ezeket az elemeket frissítse / törölje
  - példa: Gipsz Jakab esetén a felvett új entitás neve: `GJ-JohnDoe`

### Szűrés

- Az oldal tetején hozzon létre egy részt, amelyben egy legördülő listából lehessen kiválasztani, hogy csak az adott munkakörrel rendelkező fejlesztőket mutassa a rendszer.
- Ennek megfelelően szűrje az objektumokat tartalmazó tömböt.
- A listából lehessen kiválasztani egy "reset" állapotot is (vagy ez megoldható egy dedikált gombbal is), amely segítségével az alapállapot álljon vissza.

### Bejelentkezés

- A fentebb megvalósított funkciók bejelentkezés után legyenek elérhetők. Ehhez készítsen egy viszonylag egyszerű bejelentkezési felületet.
- Alapból csak egy bejelentkezési felületet mutasson az alkalmazás két beviteli mezővel (username + password) és gombbal.
- LocalStorage-ban legyen tárolva, hogy milyen user-pass kombinációval lehet belépni (plain text teljesen megfelelő, de igény esetén lehet hashelt verziót is implementálni), bejelentkezéskor ebből az "adatbázisból" validálja le, hogy be tud-e lépni a felhasználó.
- Siker esetén navigáljon át a CRUD oldalra, egyéb esetben valamilyen piros hibaüzenet formájában (pl. Bootstrap alert) jelezze, hogy nem stimmelnek az adatok.

### Regisztráció

- Készítsen egy egyszerű regisztrációs felületet is. Az itt elérhető űrlapmezőkön keresztül mentse el localStorage-ba a belépési adatokat (user-pass), melyek mentén aztán később lehet be lehet jelentkezni.
- Legyenek vezetéknév, keresztnév, username, jelszó és jelszó újra beviteli mezők. Amennyiben valamelyik mező üres, vagy a két jelszó nem egyezik, úgy ne lehessen megnyomni a gombot.

### GDPR tájékoztató

- Az oldal alján rögzített pozícióval jelenjen meg egy Bootstrap alert doboz, amelyben GDPR tájékoztatásra és elfogadásra alkalmas tartalom jelenjen meg. Amennyiben a felhasználó elfogadja vagy elutasítja ezeket, úgy cookie-ban vagy localStorage-ban tárolja el a választását és többször (ismételt oldallátogatáskor) már ne jelenítse meg ezt a dobozt.
